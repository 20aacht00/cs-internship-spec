# شرکت در جلسات ‌تصمیم‌گیری عملیاتی


## مقدمه

کارآموزمنتورها در برنامه CS Internship وظایف مختلفی را بر عهده دارند. یکی از این وظایف شرکت در جلساتی تحت عنوان «تصمیم‌گیری عملیاتی» است. جلسات تصمیم‌گیری عملیاتی با یک دوره تناوب ثابت به صورت هفتگی با حضور کارآموزمنتورها، دستیارمنتور‌ها، کاندیدمنتورها و منتورها برگزار می‌شود. اصطلاحا به این دوره تناوب ثابت، بازه زمانی بین هر دو جلسه متوالی، «Sprint» گفته می‌شود. هدف از برگزاری جلسات تصمیم‌گیری عملیاتی این است که روند پیشرفت کارآموزها و وضعیت وظایف هر کارآموزمنتور، دستیارمنتور و منتور در «Sprint» گذشته بررسی شود. به همین جهت در این جلسات هر کارآموزمنتور باید گزارش کوتاهی را به صورت شفاهی ارائه دهد. گزارش هر کارآموزمنتور باید شامل گزارش عملکرد کارآموزهای خود و شرحی از وضعیت وظایف او در «Sprint» گذشته باشد.

همچنین ممکن است برای کارآموزمنتورها سوالات و ابهاماتی در مورد سیاست‌ها، قوانین و مکانیزم‌های برنامه CS Internship پیش بیاید که می‌توانند این ابهامات و سوالات را در این جلسه مطرح کنند و توسط سایر کارآموزمنتورها، دستیارمنتورها و منتورها در جلسات پاسخ داده می‌شود.

## مخاطب

این مستند برای کارآموزهایی که وارد دوره‌ آموزشی کارآموزمنتوری شده‌اند، تهیه شده‌است. همچنین کارآموزمنتورها، دستیارمنتورها و منتورهایی که جزئیات این فرآیند را فراموش کرده‌اند، می‌توانند برای یادآوری جزئیات به این مستند مراجعه کنند.

در صورتی که این مستند به روز رسانی شود کارآموزمنتورها، دستیارمنتورها و منتورها برای آگاه‌شدن از آخرین تغییرات فرآیند «شرکت در جلسات تصمیم‌گیری عملیاتی» می‌توانند به این مستند رجوع کنند. این مستند برای سایر اعضای برنامه CS Internship که نیاز دارند اطلاعاتی درباره این فرآیند کسب کنند نیز مفید خواهد بود.

## معرفی موضوع

در برنامه CS Internship منتورها به سه سطح «کارآموزمنتور»، «دستیارمنتور» و «منتور» تقسیم می‌شوند که هر یک وظایف مشخص و تفکیک‌شده خاص خود را دارند. وظایف کارآموزمنتورها در ارتباط با کارآموزان خود و برای پیشبرد برخی از از فرآیندهای برنامه «CS Internship» می‌باشد که برای هر یک از این وظایف در برنامه CS Internship مستندی فراهم شده‌است که با مراجعه به آرشیو مستندهای برنامه CS Internship می‌توانید به آن‌ها دسترسی داشته باشید.

برای مدیریت و نظارت بر وظایفی که کارآموز‌منتورها در برنامه CS Internship بر عهده می‌گیرند، لازم است که به صورت منظم این وظایف بررسی شوند. همچنین برای بررسی روند پیشرفت کارآموزان در برنامه CS Internship لازم است هر کارآموزمنتور به طور منظم گزارشی از عملکرد کارآموزان خود ارائه دهد. برای این منظور جلسات هفتگی منظمی تحت عنوان «تصمیم‌گیری عملیاتی» برگزار می‌شود. در این جلسات کارآموز‌منتورها درباره‌ عملکرد کارآموزان خود و وظایف مربوط به نقش خود که در طول «Sprint» قبلی انجام داده‌اند، گزارش شفاهیِ کوتاهی ارائه می‌دهند.

جلسات «تصمیم‌گیری عملیاتی» به صورت آنلاین در نرم‌افزار «Microsoft Teams» در کانال «Sprint Meeting» برگزار می‌شود. کارآموزمنتورها طی فرآیند «Onboarding» با نحوه‌ استفاده از نرم‌افزار «Microsoft Teams» آشنا می‌شوند و روز و ساعت جلسه‌ی «تصمیم‌‌گیری عملیاتی» به آن‌ها اطلاع داده می‌‌شود.

فرآیند «Onboarding»، فرآیندی است که هر کارآموز هنگام ورود به جمع کارآموزمنتورهای برنامه CS Internship آن را طی می‌کند و با ساختارها و ابزارهایی که کارآموزمنتورها با آن کار می‌کنند، آشنا می‌شود.

هر جلسه «تصمیم‌گیری عملیاتی» به مدیریت یکی از کارآموزمنتورها برگزار می‌شود که اصطلاحا به آن کارآموزمنتور، «مدیر جلسه» گفته می‌شود. در هر جلسه، مدیر جلسه یکی از کارآموزمنتورها را به انتخاب خود به عنوان مدیر جلسه بعدی مشخص می‌کند. برای مدیریت جلسات تصمیم‌گیری عملیاتی، مستندی تحت عنوان «مدیریت جلسات تصمیم‌گیری عملیاتی» در برنامه CS Internship تهیه شده است که با مراجعه به آرشیو مستندهای برنامه CS Internship می‌توانید به آن دسترسی داشته باشید.

## شرح جزئیات

هر کارآموزمنتور در زمان برگزاری جلسه «تصمیم‌گیری عملیاتی» باید به صورت آنلاین در نرم‌افزار «Microsoft Teams» در کانال «Sprint Meeting» حاضر شود. حضور همه کارآموزمنتورها در این جلسه الزامی است.

در صورتی که کارآموزمنتوری نتواند در جلسه‌ی «تصمیم‌گیری عملیاتی» شرکت کند باید قبل از شروع جلسه، مدیر جلسه را از عدم حضور خود در جلسه مطلع کند. کارآموزمنتور برای انجام این کار باید در گروه تلگرامی کارآموزمنتورها پیامی را بفرستد و مدیر جلسه را «mention» کند. این پیام باید شامل گزارش کارآموزمنتور درباره‌ی عملکرد کارآموزان خود و وظایف مربوط به نقش خود که در طول «Sprint» قبلی انجام داده است، باشد. همه کارآموزمنتورها در یک گروه تلگرامی عضو هستند و با یکدیگر ارتباط دارند که در فرآیند «Onboarding»، به این گروه اضافه می‌شوند.

همچنین کارآموزمنتوری که در جلسه‌ای حضور نمی‌یابد، باید ویدیو جلسه را تا پیش از شروع جلسه بعدی تماشا کند و بعد از تماشای ویدیو جلسه، گزارش کتبی از جلسه را در گروه تلگرامی کارآموزمنتورها با هشتگ #گزارش_اسپرینت_<شماره جلسه\> و تگ کردن ID مدیر اسپرینت جاری ارسال کند. این گزارش باید به طور خلاصه شرحی از اتفاقاتی که در جلسه رخ داده است، باشد. ویدیوی جلسه به صورت ضبط‌شده در نرم‌افزار «Microsoft Teams»، در کانال «Mentors» قرار دارد و از طریق عنوان شماره‌ی جلسه، می‌توان ویدیوی مربوط به یک جلسه‌ی مشخص را پیدا کرد.

همچنین در صورتی که کارآموزمنتوری در جلسه «تصمیم‌گیری عملیاتی» شرکت کند اما به دلایلی مانند ضعیف بودن اینترنت از جلسه خارج شود و دیگر نتواند در جلسه حضور یابد، باید به مدیر جلسه اطلاع دهد و تا پیش از شروع جلسه بعدی، ویدیو جلسه را مشاهده کند و گزارش کتبی از جلسه را در گروه تلگرامی کارآموزمنتورها با هشتگ #گزارش_اسپرینت_&lt;شماره جلسه&gt; و تگ کردن ID مدیر اسپرینت جاری ارسال کند.

در صورتی که کارآموزمنتور تا پیش از شروع جلسه «تصمیم‌گیری عملیاتی» ویدیو جلسه‌ای را که در آن غایب بوده، مشاهده نکند و یا گزارش آن را نفرستد باید تا قبل از شروع جلسه «تصمیم‌گیری عملیاتی» در قالب پیامی در گروه تلگرامی کارآموزمنتورها،  مدیر جلسه را مطلع کند. در ادامه تاریخی را مشخص کرده و قول بدهد تا تاریخ مشخص‌شده، آن ویدیو را مشاهده کرده و گزارش آن را ارسال می‌کند.

در ابتدای جلسه «تصمیم‌گیری عملیاتی» مدیر جلسه اسم هر یک از کارآموزمنتورها را می‌خواند و از آن‌ها می‌خواهد درباره‌ی عملکرد کارآموزان خود و وظایف مربوط به نقش خود که در طول «Sprint» قبلی انجام داده‌اند گزارشی شفاهی ارائه دهند.

از آنجا که شرکت در جلسات عمیاتی یکی از وظایف هر یک از سه سطح منتور می باشد، به ازای هر یک از افراد شرکت کننده تسکی تحت عنوان «Attend in Operational Meeting» تعریف می شود. این تسک ها قبل از هر جلسه عملیاتی توسط مدیر جلسه در بورد Azure تعریف می شود.

این تسک ها توسط مدیر جلسه در هنگام برگزاری جلسه بررسی می شوند، به این صورت که اگر منتور در جلسه حضور داشته باشد به این معنی است که این تسک مربوط به او انجام شده است و در صورتی که در جلسه حضور نداشته باشد، عنوان این تسک به «Send Operational Meeting Recap» تغییر می کند و بر طبق آن منتور غایب وظیفه دارد تا جلسه بعد ویدیو جلسه عملیاتی را مشاهده کند و گزارش آن را بنویسد.

در صورتی که منتور غایب نتواند ویدیو جلسه عملیاتی را مشاهده کند باید به مسئول جلسه اطلاع دهد تا تسک اش به هفته بعد منتقل شود و هفته بعد باید گزارش را ارسال کند.

هر جلسه عملیاتی شامل سه بخش است که هر قسمت به صورت مجزا در ادامه تشریح می‌شوند.

### قسمت اول: بررسی اسپرینت قبل

کارآموزمنتورها در گزارش خود ابتدا درباره عملکرد کارآموزان خود توضیحاتی را ارائه می‌دهند. این توضیحات باید شامل فعالیت‌های هر کارآموز در «Sprint» گذشته باشد. در برنامه CS Internship هر کارآموز دارای یک پروفایل می‌باشد که فعالیت‌های او در برنامه CS Internship در آن ثبت می‌شود. پروفایل هر کارآموز توسط کارآموزمنتور او در هر «Sprint» به روز رسانی می‌شود. راهنمای عملیاتی فرآیند به روز رسانی پروفایل کارآموزان در مستندی تحت عنوان «به روز رسانی پروفایل اینترن‌ها در مورد عملکرد آن‌ها» تهیه شده است که با مراجعه به آرشیو مستندهای برنامه CS Internship می‌توان به آن دسترسی داشت. فعالیت‌های هر کارآموز را می‌توان از پروفایل او متوجه شد.

همچنین کارآموزمنتورها در گزارش خود باید توضیحاتی را در مورد وظایفی که در «Sprint» گذشته به عهده داشته‌اند ارائه دهند. این توضیحات باید شامل موارد زیر باشد:

- چه وظایفی بر عهده داشته‌اند.
- هر یک از وظایفی که بر عهده داشته‌اند را انجام داده‌اند یا خیر.
- در صورتی که وظیفه‌ای را انجام نداده‌اند، باید علت آن را ذکر کنند.

### قسمت دوم: برنامه اسپرینت بعد

در هر جلسه «تصمیم‌گیری عملیاتی» بعد از این که کارآموزمنتورها گزارش خود را ارائه دادند، وظایف ثابتی با انتخاب مدیر جلسه برعهده تعدادی از کارآموزمنتورها قرار داده می‌شود. این وظایف باید تا جلسه بعدی انجام شوند.

### قسمت سوم: بررسی سوالات و ابهامات

در انتهای جلسه «تصمیم‌گیری عملیاتی»، کارآموزمنتورها سوالات و ابهامات خود را در مورد سیاست‌ها، قوانین و مکانیزم‌های برنامه CS Internship مطرح می‌کنند و این ابهامات و سوالات توسط منتورهای شرکت‌کننده در جلسه پاسخ داده می‌شود.

شرکت‌کنندگان در جلسه عملیاتی، سوالات، ابهامات و یا دغدغه هایی را که می‌خواهند در جلسه عملیاتی مطرح کنند را، می‌بایستی در جدول مخصوصی ثبت کنند. این جدول با عنوان «موضوعات باز» یا Open Topics شناخته می‌شود. این جدول به ازای هر اسپرینت،‌ توسط مدیر جلسه ایجاد شده و از بخش OneNote > Team Operations > Meetings > Open Topics قابل دسترسی است. اعضا بایستی موارد فوق را تا پیش از آغاز جلسه در این جدول وارد کنند. روش کار کردن با این جدول در مستند مجزایی تحت عنوان «جمع آوری موضوعات باز برای جلسات تصمیم گیری عملیاتی» آورده شده است.

انتخاب موضوعات از میان موارد نوشته شده در جدول Open Topics جهت طرح در جلسه، با مدیر جلسه عملیاتی است. پس از انتخاب، به کسی که سوال را پرسیده فرصت داده می‌شود تا سوال یا دغدغه خود را به صورت شفاهی در جلسه مطرح کند.

در صورت وجود فرآیندی برای موضوع مطرح شده، هریک از اعضای جلسه می‌تواند به مستند آن فرآیند اشاره کند و به موضوع مطرح شده پاسخ دهد. در صورتیکه فرآیندی وجود نداشته باشد، مدیر جلسه از منتور‌ها می خواهد که نظرشان را اعلام کرده و یک تصمیم لوکال بگیرند. در صورتیکه که منتورها نتوانند به نتیجه ای یکسان برسند، یک منتور مسئولیت پیگیری و به نتیجه رساندن سوال را – در طول اسپرینت - بر عهده می‌گیرد و شخص مطرح‌کننده موضوع، نتیجه را از آن منتور پیگیری میکند. منتور نیز زمانی که به نتیجه رسید، پاسخ را به فرد مطرح کننده اطلاع خواهد داد.

در صورتی که مسئله مطرح شده، موضوعی باشد تا بحال در برنامه CS Internship برای آن راه حلی ارائه نشده یا ساختار مشخصی وجود نداشته باشد در این صورت فرد مطرح کننده موضوع، باید با یکی از منتورها یا کاندید منتورها در مورد این مسئله صحبت کند و او را قانع کند که این موضوع را در جلسات ساختاری مطرح کند و پیگیر مسئله باشد. این منتور یا کاندید منتور یک RFC در اسناد مربوط به جلسات ساختاری در این [آدرس](https://onedrive.live.com/view.aspx?resid=A9B215A332F3E600%21392628&id=documents&wd=target%28Governance%2FMeetings%2FRFCs.one%7C13BB3807-6FD4-4A74-980D-2407E3915564%2F%29) برای بررسی این موضوع ایجاد می‌کند. برای نحوه نوشتن RFC میتواند از مستند «شیوه نوشتن RFC» مراجعه کرد.

این منتور یا کاندید منتور وظیفه دارد RFC ایجاد شده را در جلسه ساختاری مطرح کند و مسئولی برای پیگیری آن موضوع انتخاب کند. مسئول RFC موضوع را تا به نتیجه رسیدن آن پیگیری می‌کند. در صورتی که پاسخ RFC مورد نظر به تایید افراد شرکت کننده در جلسه ساختاری رسید، همین نتایج را در بخش سوم جلسات ساختاری به عنوان نتیجه موضوع RFC مطرح شده اطلاع رسانی عمومی خواهد کرد.

## آموزش‌دهنده‌ها

افرادی می‌توانند این مستند را آموزش دهند که پیش از این چنین مسئولیتی را به عهده داشته‌اند.

## نحوه آموزش

آموزش‌دهنده ابتدا باید اطمینان حاصل کند که فردی که قرار است آموزش ببیند این مستند را از قبل مطالعه کرده باشد. در غیر اینصورت، آموزش‌دهنده باید از او بخواهد که مستند را به طور کامل مطالعه کرده و سؤالات خود را جمع‌آوری نماید. پس از اینکه فرد این مستند را مطالعه کرد، آموزش‌دهنده باید جلسه‌ای را برای رفع سؤالات و ابهامات او ترتیب داده و از اینکه این مستند را کامل متوجه شده‌است، اطمینان حاصل کند. اگر در این مستند، به ابزار یا نرم‌افزار خاصی اشاره شده است، آموزش‌دهنده می‌تواند در صورت نیاز در جلسه، نحوه استفاده از این ابزارها را آموزش دهد.

آموزش‌دهنده باید به فرد مورد نظر کمک کند تا بداند چه چیزهایی می‌تواند در این جلسات برای خود خلق کند. حضور در این جلسات معمولا برای کارآموزمنتور یک فضای کاملا جدید است. فضایی که در آن افراد زیادی را می‌بیند که در حال گزارش دادن کار خود هستند و تعهد می‌دهند در اسپرینت بعد چه کاری را انجام خواهند داد. مدل تعهدی که در اسپرینت‌ها وجود دارد باید برای فرد تشریح شود و اینکه این فرایند چگونه باعث جلو رفتن کارهای عملیاتی می‌شود برای او باز شود. در قسمت آخر این جلسه افراد قرار است صحبت کنند، سوال بپرسند، دغدغه‌هایشان را مطرح کنند و چیزهایی که در ذهنشان هست را با بقیه به اشتراک بگذارند. در حالت اکستریم، معمولا دو تیپ افراد در مواجهه با این موقعیت وجود دارند که در ادامه نحوه صحبت با هر کدام تشریح شده‌است.

یک سر طیف **افرادی هستند که از صحبت کردند می‌ترسند و ترجیح می‌دهند** در موقعیت صحبت کردن قرار نگیرند. به این افراد باید اهمیت شرکت در صحبت‌ها را توضیح داد و از آنها دعوت کرد که تا می‌توانند بیشتر صحبت کنند، حتی اگر فکر می‌کنند صحبتشان صحبت درست و به جایی نیست.

در سر دیگر طیف **افرادی هستند که عطش زیادی برای صحبت کردن** دارند و حتی ممکن است بدون اینکه متوجه شوند موضوعات بی‌ربط به موضوع اصلی را پیش بکشند. به این افراد باید اهمیت مرتبط بودن صحبت‌ها با موضوع اصلی را آموزش داد و از آنها دعوت کرد تا بتوانند ذهن خود را در مسیر موضوع جلسه و صحبت‌های نفرهای قبلی نگه دارند.

## واژه‌نامه

- **پروفایل:** فایلی است که برای هر کارآموز پس از ورود به برنامه CS Internship، ایجاد شده و حاوی اطلاعات او و فعالیت‌های او در برنامه CS Internship است که در نرم‌افزار «OneNote» بارگذاری می‌شود.
- **Sprint:** اصطلاحا یک تقسیم زمانی است که برای جلساتی که با دوره تناوب ثابت برگزار می‌شود، به کار می‌رود. به این دوره تناوب ثابت یعنی بازه زمانی بین هر دو جلسه متوالی، «Sprint» گفته می‌شود.
- **Onboarding:** فرآیندی است که هر کارآموز هنگام ورود به جمع کارآموزمنتورهای برنامه CS Internship آن را طی می‌کند و با ساختارها و ابزارهایی که کارآموزمنتور ها با آن کار می‌کنند، آشنا می‌شود.
- **تصمیم لوکال:** به تمام تصمیماتی که منتورها در جلسات عملیاتی برای موضوعات می‌گیرند، تصمیم لوکال می‌گویند. با تصمیماتی که در جلسات عملیاتی به صورت لوکال گرفته می‌شوند نیازی نیست که آن تصمیم ها در سایر تیم های عملیاتی، اطلاع‌رسانی شده یا مستندی بابت آن موضوع به‌روز رسانی‌ شود. در صورتی که موضوع طرح شده، نیاز به به‌روز رسانی یک فرآیند داشته باشند، موضوع بایستی در جلسات ساختاری مطرح شود.

