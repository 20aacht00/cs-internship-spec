# شرکت و مشاهده جلسات تصمیم‌گیری ساختاری


## مقدمه

جلسات تصمیم‌گیری ساختاری جلساتی از برنامه CS Internship هستند که طی آن مسائل مربوط به فرآيندها و مکانیزم‌های برنامه، مطرح می‌شوند. جلسات تصمیم‌گیری ساختاری منتج به بهبود این فرآیند‌ها و مکانیزم‌ها یا ایجاد فرآیند‌ها و مکانیزم‌های جدید می‌شوند. به دلیل اهمیت و پیچیدگی این جلسات، با حضور بالاترین سطح منتورها تشکیل می‌شوند. کارآموزمنتورها می‌توانند در این جلسات به عنوان مشاهده‌کننده شرکت و از نحوه بحث وگفتگو و روند حل مسأله در جلسه استفاده کنند. شما در ادامه این مستند در بخش معرفی موضوع با لزوم شرکت و مشاهده در جلسات تصمیم‌گیری ساختاری و در بخش شرح جزئیات، با چگونگی انجام این کارها به طور کامل آشنا خواهید شد.

## مخاطب

این مستند برای اینترن‌هایی تهیه شده است که وارد دوره کارآموزمنتوری شده‌اند. همچنین تمام اعضای برنامه و افراد علاقه‌مند خارج از برنامه که تمایل به کسب اطلاعاتی در مورد شرکت و مشاهده در جلسات تصمیم‌گیری ساختاری دارند، می توانند این مستند را مطالعه کنند.

## معرفی موضوع

برنامه CS Internship روز به روز در حال رشد و بزرگ شدن است. با رشد و بزرگ شدن این برنامه، ممکن است لازم باشد ساختارهای موجود نیاز به تغییر و یا بهبود داشته باشد و یا ممکن است نیاز به ساختارهای جدید باشد. هر تغییر در ساختار موجود یا ایجاد یک ساختار جدید، برای رفع یک مسأله مشخص است که نیاز به آن در برنامه CS Internship احساس شده است. به همین دلیل این جلسات اهمیت زیادی دارند و با حضور بالاترین سطح منتورها برگزار و به حل مسأله پرداخته می‌شود. کارآموزمنتور در این جلسات با هدف مشاهده نحوه برگزاری جلسه و نحوه صحبت کردن و رویکرد حل مسأله شرکت می‌کند. کارآموزمنتور در این جلسات مهارت مشاهده مؤثر و شنوندگی مؤثر را می‌آموزد.

## شرح جزئیات

جلسات تصمیم‌گیری ساختاری به صورت هفتگی در نرم افزار «Microsoft Teams» به صورت آنلاین در کانال Mentors برگزار می‌شود. کارآموزمنتورها در ابتدای شروع کار خود، فرآیند آنبوردینگ را طی خواهند کرد که در آن با نحوه استفاده از این نرم‌افزار آشنا می‌شوند و زمان دقیق جلسه تصمیم‌گیری ساختاری به آن‌ها اطلاع داده می‌شود. این جلسات به صورت تصویری و با حضور منتورها و کاندیدهای منتوری و افراد علاقه مند از سایر سطوح منتوری اعم از دستیار منتورها و کارآموزمنتورها برگزار می‌شود. در این جلسات مورد مسائل مربوط به تغییر یا بهبود و یا ایجاد فرآیندها و ساختارهای جدید برای برنامه، صحبت می‌شود.

از آنجا که شرکت در جلسات ساختاری یکی از وظایف سطوح منتوری و کاندیدهای منتوری است، به ازای هر یک از افراد شرکت کننده تسکی تحت عنوان «Attend in Governance Meeting» تعریف می شود. این تسک ها قبل از هر جلسه ساختاری توسط مدیر جلسه در بورد Azure تعریف می‌شود.

مدیر جلسه در هنگام برگزاری جلسه، وضعیت حضور افراد را بررسی می کند. در صورتی که منتور در جلسه حضور داشته باشد به این معنی است که تسک مربوط به شرکت در جلسه توسط او انجام شده است و در صورتی که در جلسه حضور نداشته باشد، عنوان این تسک به «Send Governance Meeting Recap» تغییر می‌کند، بنابراین منتور غایب وظیفه دارد تا جلسه بعد ویدیو جلسه ساختاری را مشاهده و گزارش آن در گروه تلگرامی منتورها ارسال کند. در صورتی که منتور غایب نتواند ویدیو جلسه ساختاری را مشاهده کند باید به مسئول جلسه اطلاع دهد تا تسک اش به هفته بعد منتقل شود و هفته بعد باید گزارش را ارسال کند.

مسئول جلسه ساختاری برحسب اولویت و اهمیت مسائل مطرح شده در قالب RFC، مسئله‌ای را که الویت بالاتری در زمان برگزاری جلسه داشته باشد را برای بحث انتخاب می‌کند. هدف از این بحث و گفت و گو این است که مسئله مطرح شده در هر RFC به صورت دقیق تری بررسی شود. هر RFC یکی از مسائل و چالش‌های موجود در برنامه را مورد هدف قرار داده است. بنا بر این نیاز است که در این جلسات این چالش‌ها دقیق تر بررسی و مورد بحث و گفت و گو قرار بگیرند. در این جلسات، دستیارمنتورها با اعلام نظرات خود در رابطه با مسئله مورد بحث و پرسش و پاسخ، به باز شدن مسئله، ارائه پیشنهاد ها و راه حل ها و نهایتاً جمع‌بندی آن کمک می‌کنند ولی در تصمیم‌گیری نهایی دخالتی ندار‌ند. منتورها به عنوان افرادی در بالاترین سطح منتوری، به طور کامل در فرآیند حل مسأله و تصمیم‌گیری نهایی شرکت خواهند داشت. کاندید منتورها و منتورها مهارت‌‌های نرم لازم برای شرکت فعال در چنین جلسه‌ای را دارند و در نتیجه می‌توانند مسائل را حل کنند و به نتیجه برسانند. این افراد می‌توانند به طور کامل RFC مطرح شده را باز کنند، مسائل را از هم تفکیک کنند، نظر خود را کامل و درست بیان کنند، فعالانه به نظر دیگران گوش دهند و در صورت لزوم، نظرات دیگران را نقد و تحلیل کنند یا برای قانع کردن دیگران و اعمال نظر خود بحث کنند. شرکت در این جلسات و مشاهده روند برگزاری و هدایت این جلسه برای دستیار منتورها و کارآموزمنتورها بسیار آموزنده است. دستیار منتورها و کارآموزمنتورها صرفاً اجازه شرکت در جلسه تصمیم‌گیری ساختاری را دارند و اجازه صحبت و نظر دادن در این جلسه را ندارند اما موقعیت بسیار مناسبی‌ است که با حضور و مشاهده این جلسات مهارت‌های شنوندگی مؤثر را در خود تقویت کنند و با نحوه مدیریت این جلسات و چگونگی بحث و حل مسأله آشنا شوند. به عبارت دیگر، دستیار منتورها و کارآموزمنتور با تمرین می‌تواند مهارت‌های نرم مشاهده مؤثر و شنوندگی مؤثر را طی این جلسات کسب کند.

## آموزش‌دهنده‌ها

افرادی می‌توانند این مستند را آموزش دهند که پیش از این چنین مسئولیتی را به عهده داشته‌اند.

## نحوه آموزش

آموزش‌دهنده ابتدا باید اطمینان حاصل کند که فرد موردنظر برای آموزش، این مستند را مطالعه کرده است. در غیر اینصورت از او بخواهید که مستند را کامل مطالعه کند و سؤالات خود را جمع‌آوری نماید. آموزش‌دهنده علاوه بر پاسخگویی به سؤالات فرد موردنظر باید اطمینان حاصل کند که او تمام موارد گفته‌شده در این مستند را متوجه شده است.

آموزش‌دهنده باید به فرد مورد نظر کمک کند تا بداند چه چیزهایی می‌تواند در این جلسات برای خود خلق کند. آموزش‌دهنده باید خودش با مفهوم «شنونده بودن» آشنا باشد و این مفهوم را برای او شرح دهد. با اینکه فرد احتمالا الان دقیقا متوجه این توضیحات نمی‌شود ولی لازم است اینجا این مفهوم را بشنود تا فرایند آشنایی با این مفهوم در این مرحله برای او شروع شود و بتواند آن را تمرین کند. یکی دیگر از مفاهیمی که بودن در این جلسات به خلق آن کمک می‌کند، مشاهده مکالمه است. اینکه فرد بتواند مکالمه بین افراد با مشاهده کند، ارتباط بین صحبت‌ها را در توالی صحبت‌ها مشاهده و دنبال کند. با توجه به اینکه در این جلسه به هیچ وجه قرار نیست صحبت کند و عملا مغز خیالش راحت‌ است که نباید صحبتی کند یا پاسخی دهد، فرصت خوبی است که با تمرکز بالا «فقط گوش کند». این برای افرادی که نمی‌توانند صحبت نکنند و مدام در ذهنشان نظرشان می‌چرخد و می‌خواهند آن را مطرح کنند نیز تمرین خوبی است. آنها می‌توانند این قسمت از مغز را مشاهده کنند که چگونه نمی‌گذارد راحت گوش کنند.

## واژه‌نامه

- **آنبوردینگ:** کارآموز هنگام ورود به جمع کارآموزمنتورها،‌ در ابتدا توسط یکی از اعضای گروه منتوری آنبورد می‌شود. به این معنی که اطلاعات اولیه لازم اعم از زمان جلسات و اضافه شدن به گروه‌های تلگرامی و غیره را دریافت می‌کند.
- **شنوندگی:** شوندگی مفهومی است که به عنوان قسمتی از مفهوم «شنوندگی فعال» یا «Active Listening» در این مستند از آن استفاده شده‌است. شنوندگی فعال ابزاری است که به فرد کمک می‌کند مطلب و مفهوم را همانطور که طرف مقابلش در ذهن خودش دارد درک کند و بفهمد، بدون اینکه مغز او دخل و تصرفی در این مطلب داشته باشد.
