# استانداردها و مستندات راهنما برای نحوه برگزاری مسابقه تایپ

## مقدمه

در سراسر جهان، مسابقات تایپ برای تقویت تسلط بر کیبورد و افزایش سرعت تایپ برگزار می‌شود. علاوه بر تقویت این مهارت‌ها، مسئولین برگزاری مسابقات، می‌توانند با طراحی بخش‌های خلاقانه در آن‌‌ها، به تقویت مهارت‌های شنیداری و نوشتاری شرکت‌ کنندگان نیز کمک کنند. بنابراین طی هر جلسه هفتگی تصمیم‌گیری عملیاتی (جلسه‌ای که برای کارآموزمنتورها تشکیل می‌شود تا هر هفته، گزارشی از کارهای خود را در هفته گذشته ارائه دهند و وظایفی را برای هفته آینده برعهده بگیرند.) که جزو جلسات مهم برنامه CS Internship است، یکی از وظایفی که به کارآموزمنتورها محول می‌شود، برگزاری مسابقه تایپ در هر «Sprint» بعد از جلسه تصمیم‌گیری عملیاتی است. «Sprint» (اسپرینت) به فاصله هفت روزه‌ی بین هر دو جلسه تصمیم‌گیری عملیاتی گفته می‌شود. هر بار در هر جلسه تصمیم‌گیری عملیاتی، یکی از کارآموزمنتورها به عنوان مسئول برگزاری مسابقه تایپ انتخاب می‌شود و مسئولیت هماهنگی‌های لازم را برای مسابقه بر عهده می‌گیرد. در ادامه این مستند، شما در بخش معرفی موضوع با اهداف برگزاری مسابقه تایپ و نحوه برگزاری آن به طور کلی آشنا خواهید شد و در بخش شرح جزئیات، مراحل لازم برای برگزاری این مسابقه و جزئیات مربوط به فرآیندهای اجرایی آن به طور کامل، شرح داده خواهد شد.

در ادامه‌ی مستند به علت ایجاد اختصار در نگارش و صرفه‌جویی در زمان، به جای تکرار عبارت «برنامه CS Internship»، از واژه «برنامه» استفاده می‌شود. پس در هر قسمت از مستند، اگر به واژه‌ی «برنامه» رسیدید، منظور همان «برنامه CS Internship» است.

## مخاطب

مخاطبان اصلی این مستند کارآموزمنتورهایی هستند که وظیفه برگزاری مسابقه تایپ را بر عهده دارند. علاوه بر کارآموزمنتورها، سایر افرادی که می‌خواهند در برنامه با اهداف و نحوه برگزاری مسابقه تایپ آشنا شوند نیز می‌توانند این مستند را مطالعه کنند.

## معرفی موضوع

هدف از برگزاری مسابقه تایپ، ایجاد فضایی صمیمانه و دوستانه بین اعضای شرکت‌ کننده در برنامه است. اعضای شرکت‌کننده در برنامه عبارت اند از منتورها، دستیارمنتورها، کارآموزمنتورها و کارآموزها. برگزاری چنین مسابقاتی زمینه‌ای مناسب را برای تمرین و پیشرفت در سرعت و دقت تایپ و تسلط بر کیبورد فراهم می‌کنند. همچنین فضای دوستانه و رقابت‌های هیجان‌انگیز بین افراد، موجب می‌شود تا افراد در کنار رقابتی که با یکدیگر دارند، ارتباط برقرار کردن با یکدیگر را نیز تمرین کنند.

مسابقه در طول هر اسپرینت، حداقل یک بار برگزار می‌شود. در ابتدا، مسئول برگزاری مسابقه پس از آن که تاریخ و ساعت معینی را در یکی از روزهای هفته مشخص کرد، پیامی را در شبکه‌های اجتماعی آنلاین، در مورد مسابقه و زمان برگزاری آن، بارگذاری می‌کند تا اعضای شرکت‌کننده در برنامه و حتی افراد علاقه‌مند خارج از برنامه اطلاع یابند.  
مسابقه صرفاً مختص اعضای شرکت‌کننده در برنامه نیست و در صورتی که افراد خارج از برنامه نیز تمایل داشته باشند، می‌توانند در مسابقه شرکت کنند. لازم به ذکر است که وظیفه اصلی برگزارکننده مسابقه، علاوه بر اجرای مسابقه، مدیریت مسابقه در حین برگزاری آن است.

## شرح جزئیات

برای شروع مسابقه ابتدا باید مسئول مورد نظر، زمانی (تاریخ و ساعت) را برای برگزاری مسابقه در نظر بگیرد. انتخاب زمان، توسط مسئول برگزاری مسابقه صورت می‌گیرد. این امکان وجود دارد که در زمان تعیین‌شده، تعداد افراد شرکت‌کننده در مسابقه کم باشد؛ در چنین مواقعی یکی از کارهایی که مسئول برگزاری می‌تواند انجام دهد، نظرسنجی از اعضای گروه تلگرامی‌ست. پس از نظرسنجی از اعضای گروه تلگرامی مربوط به مسابقه و با تصمیم نهایی مسئول برگزاری مسابقه صورت می‌گیرد. لازم به ذکر است که این زمان، قابل تغییر است و ثابت نیست. این گروه تلگرامی «CS Internship – Type Racing» نام دارد. اعضای آن شامل تمام اعضای شرکت‌کننده در برنامه و افراد علاقه‌مند خارج از برنامه نیز می‌باشد. بعد از آن که تاریخ و ساعت مسابقه انتخاب شد، زمان دقیق آن در قالب یک پیام توسط مسئول برگزاری مسابقه در گروه تلگرامی و در صورت تمایل او در سایر شبکه‌های اجتماعی آنلاین مثل توییتر، لینکدین و یا اینستاگرام، با دیگران به اشتراک گذاشته می‌شود. محتوای این پیام باید حاوی اطلاعاتی درباره زمان مسابقه باشد، اما برای ترغیب مخاطب، می‌توان از متن‌های جذاب و خلاقانه نیز در آن استفاده کرد. هر کسی که در طول یک اسپرینت مسئول برگزاری مسابقه می‌شود، می‌تواند با سلیقه‌ی شخصی خود، از روش‌ها و کارهای خلاقانه‌ی دیگری نیز استفاده کند و صرفا محدود به دستورالعمل اشاره شده در مستند نیست.

قدم بعدی این است که مسئول برگزاری مسابقه از سایت «play.typeracer.com» لینک را ایجاد کند. از طریق این لینک، افراد می‌توانند وارد محیط مسابقه شده و آن‌جا به رقابت بپردازند. پس از آن که لینک موردنظر ایجاد شد، مسئول برگزاری مسابقه آن را از طریق شبکه‌های اجتماعی آنلاین از قبیل توییتر، لینکدین، تلگرام و یا اینستاگرام، قبل از شروع مسابقه در اختیار شرکت‌کننده‌ها و سایرین قرار می‌دهد. لازم به ذکر است که لینک ایجاد شده برای مسابقه، تنها به مدت ۲۴ ساعت در دسترس است؛ پس لینک باید وقتی ایجاد شود که از ساعت ایجاد آن تا اتمام مسابقه کمتر از ۲۴ ساعت فاصله‌ی زمانی وجود داشته باشد.

تا اینجا فرآیند برگزاری مسابقه قبل از شروع آن شرح داده شد. اکنون به شرح وظایف مسئول برگزاری مسابقه در حین مسابقه پرداخته می‌شود. از لحظه آغاز مسابقه، وظیفه اصلی مسئول مسابقه تایپ که مدیریت مسابقه در حین برگزاری است شروع می‌شود. مسئول مسابقه، می‌تواند همزمان حین مسابقه با منتشرکردن تصاویری از نتیجه هر دور مسابقه در گروه تلگرامی مربوطه یا سایر شبکه‌های اجتماعی آنلاین و اعلام نفرات برتر هیجان بیشتری ایجاد کند و یا اینکه با اعلام نام افرادی که نسبت به دور قبلی مسابقه پیشرفت داشته‌اند موجب تشویق و ایجاد انگیزه در این افراد شود. همچنین از دیگر وظایف مسئول برگزاری مسابقه، ایجاد فضایی صمیمی بین افراد شرکت‌کننده در مسابقه است. او می‌تواند رقبا را از طریق تعیین شرایط خاصی مانند رسیدن به حد بالایی از سرعت در تایپ به چالش بکشد. او همچنین می‌تواند با ایجاد یک «Meeting» در نرم‌افزار «Microsoft Teams» امکان گفت‌وگوی افراد شرکت‌کننده در مسابقه را با هم فراهم کند تا علاوه بر تایپ، کارهای خلاقانه‌ی دیگری مانند تعریف‌کردن داستان در حین تایپ برای ایجاد حواس‌پرتی در رقبای دیگر انجام دهند. این کار، علاوه بر جنبه سرگرم‌کننده می‌تواند به تقویت همزمان مهارت‌های شنیداری و نوشتاری در حین تایپ نیز منجر شود.

مسابقات تایپ عموماً مدت زمان معینی ندارند و با توجه به صلاح‌دید مسئول مسابقه، بعد از حداکثر یک ساعت پایان می‌یابند. در صورتی که افراد شرکت‌کننده، تمایل به ادامه مسابقه داشته باشند می‌توانند در خارج از چهارچوب رسمی مسابقه به ادامه آن بپردازند و مسئول برگزاری هیچ گونه وظیفه‌ای در قبال مدیریت مسابقه ندارد.

## آموزش‌دهنده‌ها

افرادی می‌توانند این مستند را آموزش دهند که پیش از این چنین مسئولیتی را به عهده داشته‌اند. پس تمامی کارآموزمنتورها، دستیارمنتورها و منتورها قابلیت آموزش این مستند را دارند.

## نحوه آموزش

آموزش‌دهنده ابتدا باید اطمینان حاصل کند که فرد مورد نظر برای آموزش این مستند را مطالعه کرده است. در غیر اینصورت از او بخواهید که مستند را کامل مطالعه کند و سوالات خود را جمع‌آوری نماید. پس از اینکه فرد مورد نظر برای آموزش این مستند را مطالعه کرد، جلسه‌ای برای رفع سوالات و ابهامات او ترتیب داده و از اینکه این مستند را کامل متوجه شده است اطمینان حاصل کنید. در این مستند از ابزارهای مختلف مانند سایت مسابقه تایپ و نرم‌افزار «Microsoft Teams» استفاده می‌شود که لازم است استفاده از این ها آموزش داده شود. نکته‌ای که لازم است به درستی انتقال داده شود این است که برای دعوت افراد مثل یک وظیفه عمل نکنند، بلکه باید افراد را برای حضور در مسابقه رهبری کنند.

## واژه‌نامه

**اسپرینت:** به مدت زمان هفت روزه مابین جلسات هفتگی تصمیم‌گیری عملیاتی یک اسپرینت گفته می‌شود.
